1 : Jaak-Aab
Olen hariduselt õpetaja. Üle kümne aasta töötasin koolis, aga enamiku tööelust olen olnud avalikus teenistuses. Olen olnud Võhma linnapea, linnade liidu tegevdirektor, Riigikogu kolme koosseisu liige, sotsiaalminister, riigihalduse minister. Olen viiekordne vanaisa.Tahan seista õiglase ja solidaarse riigi eest. Mul on kogemusi ja teadmisi, et kaasa rääkida riigi sotsiaal- ja tervishoiupoliitika, regionaalpoliitika ning riigireformi valdkonnas. Kindlasti seisan oma valimisringkonna, Järva- ja Viljandimaa huvide eest.

2 : Annely-Akkermann
Ma tahan Eesti poliitikas esile kutsuda nelja mõtteviisi muutust. Ma soovin, et mõistetaks järgmist.Esiteks, maksude kehtestamisel tuleb vaadata meiega konkureerivate riikide maksumäärade mõju meie majandusele.Teiseks, tasuta asju ei ole olemas.Kolmandaks, peaaegu ainus poliitikutest sõltuv riigi arengu faktor on see, kui vähendatakse bürokraatiat ning ergutatakse ettevõtlikkust ja loovust.Neljandaks, looduskaitse on eelkõige loodusega kooskõlas elamine (mahepõllumajandus ning loodusvarade säästlik kasutamine).

3 : Yoko-Alender
Minu eesmärk on aidata hoida ja arendada Eestit, kus näen praegu ja tahan alati näha väärtuspõhist elu, avatust, julgust ja headust. Ma tahan, et siin oleks palju vabadust, loodust ja nutikust.Eestil seisavad ees tõsised väljakutsed. Me peame õppima loodusressurssidega ja ka inimressursiga säästvamalt ja targemalt ümber käima, peame majandama ringselt. Ainult nii saame oma lastele julgelt silma vaadata, sest siis teame, et jätame neile ja ka nende lastele elamisväärse Eesti, maailma parima elukeskkonnaga Eesti. Just see ongi minu eesmärk: töötada selle nimel, et saaksin oma ja kõigile Eesti lastele selgelt ja julgelt silma vaadata.

4 : Anti-Allas
Olen Eesti patrioot. Kogu oma senise teadliku elu olen erinevatel viisidel pühendunult  tegutsenud Eesti elujõu suurendamise nimel. Mulle on väga oluline, et inimväärne elu oleks võimalik kõikjal Eestis ja et annaksime oma lastele parima võimaliku ettevalmistuse iseseisvaks eluks. Need kaks eesmärki on mulle minu Riigikogu töös kõige olulisemad. Samuti on mulle väga oluline tagada inimeste põhiseaduslike õiguste igakülgne järgimine.

5 : Arvo-Aller
Eesti riigi jätkusuutliku eksisteerimise üheks aluseks on toidujulgeoleku tagamine maaelu ja maapiirkondade tugevdamise abil. Soovin kaasa aidata kõikide Eesti maapiirkondade arengule ja toetada neisse piirkondadesse investeerimist. Pööran suurt tähelepanu sisserände ja töörände küsimustele. Kohalik inimene ei tohi kindlasti tunda ennast tõrjutu ja kõrvalejäetuna.Ida-Virumaa ja maaelu patrioodina seisan kogu selle piirkonna arengu eest. Riigikogus kaitsen meie riigi oma elektritootmist ja põlevkivitööstust.

6 : Vadim-Belobrovtsev
Olen 8 aastat töötanud ajakirjanduses ning ligi 15 aastat olen olnud poliitik ja töötanud ametnikuna. Riigikogu liikmena seisan Eesti ühiskonna suurema sidususe ning inimeste ja ettevõtete parema hakkama saamise eest. Riik peab olema armastatud kodu kõigile oma elanikele, sõltumata nende vanusest, rahvusest, soost või emakeelest. Seisan selle eest, et riik ulataks abikäe kõigile nendele, kes seda vajavad.

7 : Enn-Eesmaa
Töötan Riigikogus viiendat koosseisu. Esindan ja püüan ellu viia Eesti Keskerakonna ja mind Riigikokku valinud inimeste mõtteid.

8 : Rain-Epler
Kui riik ennast vaikselt Tallinnasse kokku tõmbab, lähevad inimesed paratamatult järele. Aga riik saab käituda ka vastupidiselt ja küll siis inimesed hea meelega Võru , Põlva  ja Valgamaal tegutsevad ning seal lapsi kasvatavad. Et õiged otsused sünniksid, peab Riigikogus olema rohkem neid, kes ise oma perega Kagu-Eestis päriselt elavad. Mina olen üks neist. Mina ei kavatse Võrumaalt kusagile kolida.

10 : Kalle-Grünthal
Olen 24 aastat ettevõtluse kaudu tegelenud juriidilise nõustamisega. Pikaajalised kogemused kinnitavad, et kehtivas õiguses, kohtusüsteemi ja prokuratuuri töös on palju ebaõiglust, mistõttu tavakodanik jääb oma muredega seaduste hammasrataste vahele. Julgen väita, et riik on oma valitsemisstiiliga rahvast eemaldunud, rahvas meenub alles siis, kui valimised lähenevad. Loodan, et mul õnnestub olukorda muuta, nii et riik oleks inimeste jaoks, mitte vastupidi. Ülitähtsaks pean mõtet „Ükski võõrvõim ei asenda omariiklust“.

11 : Andre-Hanimägi
Soovin, et Eesti oleks edukas ja õiglane riik, kus tunnustatakse neid, kes meie ühiskonda panustavad, ning aidatakse neid, kes vajavad suuremat tuge.

12 : Anti-Haugas
Olen maailmavaatelt klassikaline liberaal. Leian, et eraomanik on vara kõige parem peremees. Ei tohi piirata inimeste motivatsiooni pingutada ning parema tuleviku poole püüelda, pannes neile selle eest proportsionaalselt raskema koorma.Tituleerin end munitsipaalpoliitikuks, kellel maapiirkondade käekäik on alati südamel. Võtan alati sõna, kui on vaja kaitsta väljapoole Harjumaad jäävaid regioone. Eesti maaelu on väärtus, mida peame hoidma.

13 : Helle-Moonika-Helme
Olen muusik, väikeettevõtja ja poliitik. Riigikogus tahan tegeleda sotsiaalteemadega, seista pereväärtuste kaitsel, toetada ettevõtjaid ja kultuuritöötajaid. Ma lähtun põhimõttest, et Eesti riik on loodud eesti rahvuse, keele ja kultuuri säilimise tagamiseks üle aegade. Meie poliitika peab igas valdkonnas lähtuma tõsiasjast, et ilma eestlasteta ei ole ka Eesti riiki. Tahan teha kõik, et eesti rahva huvid oleksid kaitstud ja heaolu tagatud.

14 : Mart-Helme
Olen rahvuskonservatiiv, soovin seista Eesti rahvuskultuuri arengu ning Eesti riikluse ja iseseisvuse tugevnemise eest rahvusriikide Euroopas.

16 : Lauri-Hussar
Ma usun, et meie riiki on võimalik viia uuele tasemele nii hariduses, julgeolekus, riigivalitsemises, tervishoius, majanduses kui ka energeetikas. Usun ka seda, et õigete otsuste abil on Eestil ja meie inimestel võimalik olla tark ja jõukas ning erinev ja eriline. Riigikogu töös peab kesksel kohal olema Eesti inimene, kellele tahan anda usku ja lootust, et Eesti läheb edasi, avatuse, arukuse ja vabaduse teed.

17 : Züleyxa-Izmailova
Rohelise ja liberaalse maailmavaate esindajana olen seisnud nii keskkonna ja kliima kaitsmise kui ka inimeste õiguste ja võrdsete võimaluste eest. Seda tööd kavatsen teha ka Riigikogu liikmena, kasutades selleks kõiki ametikoha tõttu tekkivaid võimalusi. Minu unistus on, et nelja aasta pärast metsade tagavara vähenemise asemel suureneks, me oleksime riigina võtnud omaks kliimaneutraalse majanduse tee ning Riigikogu ees oleks parkla asemel park.

18 : Aleksei-Jevgrafov
Soovin kaasa aidata regioonide arengule. Olen Ida-Virumaa patrioot. Arvan, et see piirkond vajab ja väärib erilist tähelepanu.

19 : Karmen-Joller
Minu jaoks on oluline, et Eesti tervishoid oleks tugev ja jätkusuutlik ning patsientidele saaks pakkuda õigeaegset ja kvaliteetset abi. Lisaks pean oluliseks pidurdada terviseohtliku väärinfo levikut. Sel teemal vajab Eesti ühiskond diskussiooni, sest tuleb leida lahendused, mis ühtaegu tagavad piisava sõnavabaduse, aga ei kahjusta kellegi tervist.

20 : Maria-Jufereva-Skuratovski
Alates 2005. aastast olen tegelenud sotsiaalse sidususe ja integratsiooni teemadega eri tasanditel: teaduslikul, ajakirjanduslikul ja munitsipaaltasandil. Pean oluliseks jätkata tegevust suunas, mis soodustaks ühiskonna lõimumist ja ühise inforuumi tekkimist. Töötan selle nimel, et noortele oleks tagatud kvaliteetne ja nüüdisaegne haridus ning õppekeskkond oleks turvaline ja tõhus. Tahan panustada ka Eesti eakatele väärika elu loomisse.

21 : Mario-Kadastik
Olen teadlane, füüsik. Esindan teadmistepõhist ja teaduslikku mõtteviisi. Minu missiooniks on meie haridussüsteemi parandades tagada tark ja teadlik järelkasv, sest targad inimesed on vajalikud targa majanduse jaoks ning tehnoloogiliste võimaluste kaudu parema tuleviku loomiseks. Meie suurim väärtus on meie keskkond, mistõttu on seda ülimalt oluline kaitsta. Toetan laiapõhjalist, heitmevaba ning turupõhist energiaportfelli, mille abil oleks võimalik tagada jätkusuutlik tulevik ja julgeolek.

22 : Raimond-Kaljulaid
Endise ettevõtjana olen mõistagi kõige enam huvitatud sellest, et Riigikogu omalt poolt panustaks soodsa ettevõtluskeskkonna kujundamisse ning Eesti ettevõtete ekspordipotentsiaali realiseerimisse, toetades niimoodi majanduskasvu. Riigikogus olen seni enim tegelenud välis- ja julgeolekupoliitika teemadega ning need on majandus- ja rahandusküsimuste kõrval minu tähelepanu keskpunktis ka edaspidi. 
